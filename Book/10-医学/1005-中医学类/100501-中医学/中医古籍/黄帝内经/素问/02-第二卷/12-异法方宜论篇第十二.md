黄帝问曰：医之治病也，一病而治各不同皆愈何也。

歧伯对曰：地势使然也。故东方之域，天地之所始生也，鱼盐之地，海滨傍水，其民食鱼而**嗜咸**，皆安其处，美其食，鱼者使人热中，盐者胜血，故其民皆黑色踈理，其病皆为痈疡，其治宜砭（biān）石，故**砭石**者，亦从东方来。

西方者，金玉之域，沙石之处，天地之所收引也，其民陵居而多风，水土刚强，其民不衣而褐荐，其民华食而**脂肥**，故邪不能伤其形体，其病生于内，其治宜毒药，故**毒药**者，亦从西方来。

北方者，天地所闭藏之域也。其地高陵居，风寒冰冽，其民乐野处而**乳食**，脏寒生满病，其治宜灸焫（ruò）。故**灸焫**者，亦从北方来。

南方者，天地所长养，阳之所盛处也。其地下，水土弱，雾露之所聚也。其民**嗜酸**而食胕，故其民皆致理而赤色，其病挛痹，其治宜微针。故**九针**者，亦从南方来。

中央者，其地平以湿，天地所以生万物也众。其民**食杂**而不劳，故其病多痿厥寒热。其治宜导引按蹻（qiāo），故**导引按蹻**者，亦从中央出也。

故圣人**杂合以治，各得其所宜**，故治所以异而病皆愈者，得病之情，知治之大体也。